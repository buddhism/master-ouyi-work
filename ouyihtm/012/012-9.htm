<html>

<head>
<meta http-equiv="Content-Language" content="zh-tw">
<meta name="GENERATOR" content="Microsoft FrontPage 5.0">
<meta name="ProgId" content="FrontPage.Editor.Document">
<meta http-equiv="Content-Type" content="text/html; charset=big5">
<title>佛說戒消災經略釋</title>
<meta name="Microsoft Theme" content="none">
<style>
<!--
 p.MsoNormal
	{mso-style-parent:"";
	margin-bottom:.0001pt;
	font-size:12.0pt;
	font-family:"Times New Roman";
	margin-left:0cm; margin-right:0cm; margin-top:0cm}
p.MsoBodyText
	{margin-bottom:.0001pt;
	font-size:16.0pt;
	font-family:新細明體;
	margin-left:0cm; margin-right:0cm; margin-top:0cm}
-->
</style>
</head>

<body>

<p class="MsoNormal" align="center"><span style="font-family: 新細明體">
<font size="7">佛說戒消災經略釋</font></span></p>
<p class="MsoNormal" align="center">
<span style="font-size: 16.0pt; font-family: 新細明體">明<span lang="EN-US">　菩薩沙彌古吳智旭　述</span></span></p>
<hr>
<p class="MsoNormal"><span style="font-size: 16.0pt; font-family: 新細明體">
　　此經以法為名。無常無我寂滅三印為體。依止真善師友為宗。消災證果為用。酪味為教相。法為名者。戒是能消之善法。災是所消之惡法也。經雖止列五戒。義實無量。以沙彌比丘菩薩戒等。皆以五戒為根本故。十戒二百五十十重四十八輕等。皆是根本之眷屬故。定共道共皆從木叉所引發故。攝善攝生皆即律儀所含具故。今大姓家子止存四戒神猶畏走。鬼婦及男子方秉五戒。鬼即遠去。況十戒況具戒況菩薩戒況定共道共攝善攝生戒耶。災即二種。一者外災。主人所事三鬼神及亭中噉人鬼是也。二者內災。四百九十八人聞佛說經意中罔罔者是也。若信歸戒之德。則一切皆消。故名戒消災也。三印為體者。無常無我二印印於生死。寂滅一印印於涅槃。以諸法無常。故禍福靡定。以諸法無我。故善惡隨意轉變。以達無常無我。故心開意解悟寂滅理證阿羅漢也。依止真善師友為宗者。題名戒消災應取持戒為宗。但持戒必賴師友之力。依止師友任運攝得持戒。故從勝說。如一縣奉行戒善。即是以佛為師。佛乃三界眾生最勝師友也。大姓家子飲酒醉臥。即是違師友教。故有逐出之災。謹守四戒。尚不忘師友德。故致三神之畏。主人賴此客為師友。故得秉歸戒而求見佛。四百九十八人賴二人為師友。故得再見佛聞法而證道果。故曰凡人求道。要當得其本師及其善友爾乃解耳。然明師良友心近則近。心遠則遠。是以主人初過亭中。雖未見佛。信佛歸戒。鬼即遠去。四百九十八人。雖已見佛。因不信解。徒自罔罔。故以依止真善師友為宗。師友不真善。不能引入無上戒善法門。有真善師友而不盡心依止。亦何能速證四沙門果也。消災證果為用者。依木叉力。能消外災。能伏內災。依定共道共力能消內災。內災既消。道果自剋。如磨鏡者。垢盡明現。即此經之大力用也。酪味為教相者。且約當分屬生滅四諦法門。鬼神等災是苦諦。迷惑不信是集諦。歸戒十善是道諦。得阿羅漢是滅諦。若約開顯。則同屬無上醍醐。若約祕密及不定教。則置毒酪中。即能殺人。略分別題名竟。有讀此經不知深義。謗為淺近者。今更作四番解釋
。令於佛法不生邪慢。第一就事解釋。第二約理解釋。第三約無量因緣釋。第四約圓頓觀心釋。就事釋題。略如前說。經文亦自可見。約理解釋者。空觀之心為佛身為舍衛。癡惑為酒。一縣界無釀酒者。即是心存正觀。身口皆善也。欲遠賈販行到他國者。出空入假也。故同學親友者。生死眷屬也。出酒欲共飲者。牽其煩惱夙習也。始猶固辭者。觀行未失也。後便醉臥者。觀行力微也。懼怖自首者。正信不斷也。為親所逐者。流浪生死也。三鬼神者。表三結也。行盜好寶福饒主人者。結使亦能暫取人天善道也。見尊客而驚走者。佛法正信敵體與結使相違也。主人從客受歸戒者。明正信之力。猶能出生一切善法也。一心求見佛者。欲修正觀也。經歷一亭者。觀陰界入也。女人表愛。噉人鬼表見。謂陰界入中具有愛見二惑所棲止也。留宿者。諦觀陰界入法也。鬼去四十里者。正信能伏見惑不起即離等四計也。心怖退悔者。正觀未成為愛所牽也。鬼得還來者。正信迷失見使復發也。女子藏男子於甕中者。愛使亦具生緣慈也。叩問佛戒者。愛使亦能厭苦求樂。作出世方便也。鬼說歸戒者。利使亦能伏斷愛染也。又皆表煩惱即菩提。所謂解集無集而有真諦也。二人歸佛鬼遂走去者。由正信力發於正見。邪見隨滅也。相隨見佛者。專修正觀也。四百九十八人者。諸餘心心所法也。罔罔不解者。未得心王力也。佛笑放光者。正觀開發也。心開意解得阿羅漢者。證空理時心心所法皆空也。約理解釋竟。約無量因緣釋者。戒有無量戒。所謂自行五支。利他十支等。具如涅槃及大論廣明。以要言之。即是真諦戒俗諦戒第一義諦戒也。災有無量災。所謂外則分段災。變易災。內則見思災。塵沙災。無明災。真諦戒起。見思災消。分段災隨消。俗諦戒起。塵沙災消。第一義諦戒起。無明災消。變易災隨消。酒亦有無量酒。所謂三毒酒。散亂酒。禪定酒。無知酒。無明酒。醉三毒酒。臥三惡道逐出人天國。醉散亂酒。臥雜居地逐出禪定國。醉禪定酒。臥色無色界逐出無生國。醉無知酒。臥方便土逐出無礙國。醉無明酒。臥果報土逐出寂光國。鬼亦有無量鬼。所謂見思鬼能使真諦法財空盡。三界死喪不絕。塵沙鬼能使俗諦法財空盡。利他死喪不絕。無明鬼能使第一義諦法財空盡。真常流注死喪不絕。見思鬼能盜人天偽寶。塵沙鬼能盜偏真小寶。無明鬼能盜二諦種種功德之寶。以未達性具。總名行盜他方。佛亦有無量義。所謂劣應身佛。帶劣勝應身佛。勝應身佛。報身佛。法身佛。見亦有無量見。所謂依事識見。依業識見。又隨相見。觀空見。隨處隨時見。不以二相見。了了分明見。女亦有無量女。所謂愛染為女。慈悲心為女。智度菩薩母母亦是女。乃至阿羅漢亦有無量義。且就所含三義釋者。殺見思賊。殺塵沙賊。殺無明賊。見思斷。分段不生。塵沙斷
。利眾生障不生。無明斷。變易不生。真諦三昧成。應受人天供養。俗諦三昧成。應受二乘供養。中諦三昧成。應受九界供養。有如此等種種義理故。不應視作淺近也。約圓頓觀心釋者。第二約理。已是觀心。但就界內偏真未顯稱性圓頓
。故更略示以知梗概。若得此意則於一切佛所說教。聖賢撰述。若大若小。若頓若漸。若偏若圓。若了不了。乃至治世語言外道典籍。皆順實相裨益真修。永離諍執之愆。亦免說食之誚。夫言戒者。即是從自性清淨心所起無作妙善也。故起信論云。以知法性無染
。離五欲過故。隨順修行尸波羅蜜。梵網經云。應當靜觀察諸法真實相。不生亦不滅。不常復不斷。不一亦不異。不來亦不去。如是一心中方便勤莊嚴。夫不生不滅等。即是無染真法性也。方便莊嚴。即是隨順修行尸波羅蜜也。行者若不達法性。則所受戒不能堅固。或遇惡緣每多退失。如舍衛國人及客舍主人是也。若高談法性。而不隨順修行。終不獲戒善之益。如噉人鬼能說三歸五戒。而不免見逐。今以全性所起妙修還合於性。所得無作戒體。等真法界。無漏無為。如一殺戒。悉於一切可殺不可殺中而得無作。一切可殺不可殺者無量無邊。無作戒善亦復如是無量無邊。如一念中無作戒善無量無邊。一切念中無作戒善亦復如是無量無邊。如一殺戒無作戒善念念皆悉無量無邊。一切諸戒無作戒善亦復如是無量無邊。是以未隨順受戒之時。盡十方世界。皆是殺盜婬妄飲酒昏迷之處。即皆我愛見羅剎損害奪命之處也。已隨順受戒之時。盡十方世界。皆我得戒行善遠離災害之地。即皆我親師取友見佛證果之地也。未知法性未隨順行。則戒體境界無非是災。能隨順行能觀法性。則一切災患。當體是戒。即災成戒名戒消災。如木生火火出木盡。非別有火能燒木也。試觀擾亂主人者。是三鬼神。敬畏尊客者。亦即此三鬼神。安穩可宿者此亭。居甕大怖者亦即此亭。索肉欲噉者此鬼。說歸說戒者亦即此鬼。令男子迷惑不信佛者此女。使男子心悟還識佛者亦即此女。罔罔不可解者。佛在給孤獨園所說之法。心開意解得果證者。亦即是給孤獨園佛所說法。迷則十界俱迷。何但九界。悟則十界俱悟。何但佛界。煩惱即菩提。生死即涅槃。詎不信哉。若以三法釋此三字。能消之戒。若事若理。無非三觀。所消之災。若外若內。體即三德。持一心三觀無作妙戒。則何災不消。達內外災障全即性德。則無災可消。三觀名如如智。三德名如如理。理外無智。智外無理。互融互照。則非消非不消。雙照消與不消。非消論消。即空義成。消無可消。即假義成。非消非不消。即中義成。當知一一字中各具三法。又當知即一而三。即三而一。不縱不橫。不並不別。不可思議。性修交成。是名戒消災義。今更就一念觀者。本覺名佛。意識為大姓家子。心遊理外為遠販他國。煩惱眷屬為故同學。無明為酒。迷真法性為醉臥。智度方便為父母。違背寂光名出國。依六根聚名住客舍。三種惑為三鬼神。第八識為客舍主人。慈悲為女。迷之則成貪愛。邪見為噉人鬼。悟之則成般若。本有慧性名天帝釋。與慧相應諸心心所。名五十善神。行於非道。通達佛道。既達佛道。無復非道。名鬼遂走去。本覺欲顯為笑而光出。始覺合本名向佛作禮。不生不生證大涅槃名阿羅漢。了因種子名本師。緣因種子名善友。如此觀解一念頓具一切諸法。觸處洞然無勞遠覓。然不得因見此說。便謂佛法止是寓言。都無實事也。托事表法。離事則法無從表。言近指遠。泥近則遠無由到。讀經者幸深思之。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">佛說戒消災經略釋</span></p>
<p class="MsoNormal">　</p>
<hr>
<p class="MsoNormal"><span lang="EN-US" style="font-family: 新細明體">
<font size="6">&nbsp;</font></span><span style="font-family: 新細明體"><font size="6">佛說戒消災經音義</font></span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
月支　西域國名。或云月氏。在雪山西北。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
支謙　漢末遊洛。該覽經籍及諸伎藝。善諸國語。武烈皇帝拜為博士。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
舍衛　或云舍婆提。或云室羅筏悉底。此翻聞物。寶物多生此城。亦翻豐德。一具財寶。二妙五欲。三饒多聞。四豐解脫。乃憍薩羅國都城之號。憍薩羅或云拘薩羅。未見有翻。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">（&#33401;／丞）仍<span lang="EN-US">　（&#33401;／丞）與蒸義同。仍重也。頻也。謂以酒互相薰蒸。</span></span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
給孤獨園　須達多長者所施園也。須達多。此翻善施。勝軍王之大臣。仁而聰敏。積而能散。賑乏濟貧。哀孤恤老。時美其德號給孤獨。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
沙門　或云桑門。或云沙迦懣曩。皆訛。正言室摩那拏。或舍羅磨拏。此翻功勞。言修道有多勞也。什師云。佛法及外道凡出家者。皆名沙門。肇云。出家之都名也。義翻勤行。勤行取涅槃故。後漢書云。沙門此言息心。削髮出家。絕情洗欲。而歸於無為也。或云具名沙門那。此翻乏道。以為良福田。故能斷眾生饉乏。以修八正道故。能斷一切邪道。故迦葉品云。沙門那者。即八正道。沙門果者。從道畢竟永斷一切貪瞋癡等。世言沙門名乏那者。名道如是。道者斷一切乏。斷一切邪道。故名八正道為沙門那。從是道中。獲得果故。名沙門果。或翻勤息。謂勤行眾善。止息諸惡。息界內惡者。藏通沙門。次第息界內外惡者。別教沙門。一心&#24487;息內外諸惡者。圓教沙門。又瑜伽論云。有四沙門。一勝道。即佛等。二說道。謂說正法者。三活道。謂修諸善法者。四汙道。謂諸邪行者。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
佛說戒消災經略釋音義</span></p>
<p class="MsoNormal">　</p>
<hr>
<p class="MsoNormal"><span style="font-size: 16.0pt; font-family: 新細明體">
三結　身見戒取疑也。頌曰。身攝邊見戒攝取邪見元從疑惑生。四鈍皆由利使生。是故三結攝見盡。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
自行五支　一根本業清淨戒。二前後眷屬餘清淨戒。三非諸惡覺覺清淨戒。四護持正念念清淨戒。五迴向具足無上道戒。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
利他十支　清淨戒。善戒。不缺戒。不析戒。大乘戒。不退戒。隨順戒。畢竟戒。具足成就波羅蜜戒。（出大涅槃經聖行品僅列九種）一不缺戒。二不破戒。三不穿戒。四不&#35149;戒。五隨道戒。六無著戒。七智所讚戒。八自在戒。九具足戒。十隨定戒。（出禪波羅蜜）</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
三毒　即貪瞋癡也。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
三昧　此云調直定。又云正定。又云正受。正心行處。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
九界　一地獄法界。二畜生。三餓鬼。四修羅。五人。六天。七聲聞。八支佛。九菩薩。&#24183;佛法界則為十也。</span></p>
<p class="MsoNormal">　</p>
<p class="MsoBodyText">三觀　空觀泯一切相。假觀立一切法。中觀非破非立而破而立。</p>
<p class="MsoBodyText">　</p>
<p class="MsoNormal"><span style="font-size: 16.0pt; font-family: 新細明體">
三德　一法身德。二般若德。三解脫德。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
三種惑　一見思惑。二塵沙惑。三無明惑。</span></p>
<p class="MsoNormal">　</p>
<p class="MsoNormal"><span style="font-size: 16.0pt; font-family: 新細明體">
諸心心所　心王有八。即眼識。耳識。鼻識。舌識。身識。意識。未那識。藏識也。心所有五十一。謂&#24487;行五。一作意。二觸。三受。四想。五思。別境五。一欲。二勝解。三念。四定。五慧。善十一。一信。二精進。三慚。四愧。五無貪。六無瞋。七無癡。八輕安。九不放逸。十行捨。十一不害。根本煩惱六。一貪。二瞋。三慢。四無明。五疑。六不正見。隨煩惱二十。一忿。二恨。三惱。四覆。五誑。六諂。七憍。八害。九嫉。十慳。（此十名小隨）十一無慚。十二無愧。（此二名中隨）十三不信。十四懈怠。十五放逸。十六昏沉。十七掉舉。十八失念。十九不正知。二十散亂。（此八名六隨）不定四。一睡眠。二惡作。三尋。四伺。</span></p>
<p class="MsoNormal">
<span lang="EN-US" style="font-size: 16.0pt; font-family: 新細明體">&nbsp;</span></p>

</body>

</html>